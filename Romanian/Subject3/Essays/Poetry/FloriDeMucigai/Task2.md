Având în vedere că lucrarea este o artă poetică modernistă, tema centrală abordată este cea a creației și a condiției creatorului în lume. Cunoașterea prin logos, credința și necredința, suferința, jertfa pentru artă constituie de asemenea aspecte importante dezvoltate în poezie.

O primă secvență ilustrativă pentru tema centrală se regăsește în versurile care valorifică laitmotivul stihurilor, prin care e desemnată creația născută din urât, arhaismul având rolul de a sugera o întoarcere la primordial, la o altă vârstă a poeziei. Se face trimitere la aspectele definitorii/caracteristice ale ființei umane și la limitele impuse acesteia prin substantivele „groapă”, „sete” și „foame”. Acestea sunt asociate cu materiile/elementele genezei: pământul, apa și focul („scrum”), sugerând o renaștere, o regândire/reconcepere a universului, dar incompletă, imperfectă, eul liric arghezian fiind un Demiurg neîmplinit/decăzut. Metafora „foame de scrum” trimite atât la forța distructivă și purificatoare a focului, cât și la mitul păsării Phoenix, ce renaște din propria cenușă.

O a doua secvență relevantă este constituită de catrenul ce încheie poezia și prin care se revine la scenariul inițial, elementele de circularitate fiind evidente. Primul vers fixează detalii sumare ale unui cadru ostil, agresiv și străin, accentul căzând asupra adverbului „departe”, dar și a verbului din sintagma „ploaia bătea”. Disconfortul este subliniat și de întuneric, care trimite la nesiguranță, teamă și chiar la demonii interiori, care ies (acum) la suprafață. Secvența „mă durea mâna ca o ghiară” reia/reiterează mitul jertfei pentru creație. Ultimul vers reprezintă un act sfidător, vocea lirică mărturisind că s-a silit să scrie „cu unghiile de la mâna stângă”, adică să se îndepărteze cu orice preț de canoanele clasice și de estetica consacrată.

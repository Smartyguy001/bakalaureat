Modernismul a fost o mișcare culturală artistică, manifestată în special la începutul secolului XX, când adepții săi s-au revoltat împotriva tradițiilor/canoanelor impuse până atunci. În literatura română, teoreticianul acestui curent a fost Eugen Lovinescu, cel care vorbea despre un „spirit al veacului” și observa necesitatea ca poezia română să se sincronizeze cu cea occidentală/cele occidentale. Astfel, poemul „Flori de mucigai” se încadrează fără echivoc în această mișcare, fiind o artă poetică modernistă.

În primul rând, se observă utilizarea sensurilor criptice, poezia fiind marcată de ambiguitate, aspect ce o face dificil de interpretat pentru un lector neavizat. La nivel stilistic, Arghezi optează pentru procedeele specifice curentului, precum metonimia, oximoronul și metafora. În viziunea scriitorului, actul creației implică suferință și jertfă, idee evidențiată prin metonimia unghiei: „Le-am scris cu unghia pe tencuială”. Opera devine astfel parte din creatorul său, care e dispus să renunțe la o parte din sine pentru artă/idealul său artistic. Metonimia este prezentă și în secvența „Nici de taurul, nici de leul, nici de vulturul ( / Care au lucrat împrejurul / Lui Luca, lui Marcu și lui Ioan)”, în care sunt redate animalele-totem asociate evangheliștilor și care semnifică ajutorul pe care părinții textelor sacre l-au primit de la Dumnezeu pentru a-și putea desăvârși lucrarea. Totuși, eul liric arghezian nu primește ajutorul divinității și e nevoit să creeze în singurătate. Acest aspect este accentuat și de oximoronul „puterile neajutate”. În ce privește metaforele, acestea domină întregul poem, evidențiind ambiguitatea discursului.

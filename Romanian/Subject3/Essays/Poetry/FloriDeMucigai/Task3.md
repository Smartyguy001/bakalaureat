Caracterul modernist al textului și viziunea lui Arghezi despre lume se concretizează în poem printr-o serie de elemente de structură și de conținut semnificative, dintre care atrag atenția titlul și compoziția.

Prin intermediul titlului sugestiv, poetul reușește să-și creeze un simbol literar, rămas emblematic în cultura română. Acesta constituie/reprezintă un element paratextual, ce face parte din „discursul de escortă”. Titlul creează un orizont de așteptare din partea lectorului și intră în relație directă cu ideea poetică centrală și cu mesajul. Ca mijloc artistic, „Flori de mucigai” este atât un oximoron, alăturând frumosul cu respingătorul, cât și o metaforă pentru creația deprivată de lumină, dar totuși vie. Titlul este unul analitic, compus din două substantive legate prin prepoziția „de”, care, prin valoarea sa stilistică, a rămas deosebit de relevant pentru estetica urâtului în literatura noastră. În plus, prin el se realizează o trimitere intratextuală la volumul lui Charles Baudelaire, „Les Fleurs du Mal” („Florile răului”), care a inspirat poezia argheziană. Rămân, însă, distincții clare între aceste două opere – spre exemplu, prin felul cum Baudelaire abordează aspecte etice, în timp ce Arghezi pune accent pe dimensiunea estetică a existenței.

La nivel compozițional, poezia este organizată, în spirit modernist, în două strofe inegale, prima având 16 versuri, în timp ce a doua este un catren atipic. Cea dintâi cuprinde trei secvențe, în care este redată condiția artistului și a creației sale. Primul enunț poetic surprinde constrângerile pe care vocea lirică e nevoită să le îndure. Lipsa inspirației, a harului divin, arta născută din/prin jertfă sunt coordonatele care definesc această ipostază. În următorul enunț, ce constituie secvența a doua, sunt descrise versurile născute din urât și suferință. Prin ele, creatorul își învinge limitele trupești și aspiră către eternitate și către renaștere/purificare. Ultimul enunț poetic din strofa întâi redă detașarea definitivă de inspirația sacră și de canoanele clasice, în care eul liric a creat până acum. Metafora centrală aici este unghia îngerească, prin care se face trimitere la inspirația de sorginte/natură/proveniență divină, pe care artistul fie nu o mai primește, fie nu o mai recunoaște. Strofa a doua – ultima/a patra secvență – conturează elemente ale realității exterioare: întunericul și ploaia. Sentimentele de singurătate și neputință, regăsite și în incipit, ajută la realizarea circularității.

Modernismul a fost un curent cultural și artistic care s-a manifestat în special la începutul secolului XX, când adepții săi s-au revoltat împotriva tradițiilor impuse până atunci. În literatura română, teoreticianul acestei mișcări a fost Eugen Lovinescu, cel care vorbea despre un „spirit al veacului” și observa necesitatea ca poezia română să se sincronizeze cu cea occidentală. Astfel, poemul „Riga Crypto și lapona Enigel” se încadrează fără echivoc în acest curent, fiind o artă poetică modernistă.

În primul rând, universul liric barbian este marcat de ambiguitate, fiind construit pe baza unor simboluri profunde, care vizează cunoașterea și creația. Astfel, primele patru strofe reprezintă rama baladei și cuprind toate elementele specifice unei arte poetice. Cântecul desemnează creația literară, iar faptul că acesta poate fi spus „cu foc” sau „stâns, încetinel” reflectă complexitatea operei și echilibrul pe care aceasta trebuie să-l aducă în lume. Menestrelul este creatorul, iar valoarea sa, superioritatea spirituală și profunzimea sunt demonstrate prin comparația „ca vinul vechi”. Cuscrul mare desemnează receptorul neavizat care observă doar dimensiunea estetică a artei, dăruindu-i artistului „pungi, panglici, beteli cu funtă”, ca și cum ar fi un bufon. Lectorul avizat este nuntașul fruntaș, care cunoaște povestea și îi poate înțelege sensurile ascunse.

În al doilea rând, componenta modernistă se regăsește și la nivel stilistic, Barbu optând pentru procedeele specifice curentului. Oximoronul „visuri sute, de măcel” subliniază opoziția dintre dorința lui Crypto de a-și împlini idealul de iubire și efectul distructiv pe care acesta îl are asupra sa. Actul creator este desemnat prin două metonimii – mai întâi prin „cântec”, asociat menestrelului, și mai apoi prin vorbă, atribuită lui Crypto („Vorba-n inimă-ai înfipt-o!”). Se remarcă și metaforizarea excesivă, evidentă în secvențe precum „focul inima i-a fript-o”, care nu trimite doar la neîmplinirea și suferința din dragoste a protagonistului, ci și la efectul purificator și transformator al iubirii. De asemenea, rătăcirea la care e condamnat Crypto ar putea fi o metaforă pentru pierderea rădăcinilor și a casei, pentru eterna sa singurătate sau pentru incapacitatea lui de a-și găsi un rost, un sens al propriei existențe.

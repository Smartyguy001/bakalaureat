Caracterul modernist și viziunea lui Barbu despre lume se concretizează în poem printr-o serie de elemente de structură și de conținut semnificative, dintre care atrag atenția titlul și compoziția.

Prin intermediul titlului, poetul reușește să creeze un simbol literar, rămas emblematic în cultura noastră. Acesta reprezintă un element paratextual, ce face parte din „discursul de escortă” al textului. Titlul creează un orizont de așteptare din partea lectorului și intră în relație directă cu ideea poetică centrală și cu mesajul. „Riga Crypto și lapona Enigel” anticipează prezența celor două instanțe poetice principale și rezumă la câte un cuvânt identitatea lor: „rigă”, respectiv „laponă”. Totodată, prin această numire a lui Crypto, în loc de ciupercă, Barbu îi acordă acestuia titlul de rege de la bun început. Alăturarea acestor două instanțe în titlu simbolizează, de asemenea, povestea lor de dragoste, neîmplinită din cauza apartenenței lor unor lumi incompatibile. Subtitlul „baladă” anunță un anume fir narativ al unor întâmplări excepționale, dar și un limbaj ce amintește de folclor.

La nivel compozițional, lucrarea este organizată în 27 de strofe inegale, aspect caracteristic modernismului. Aceasta este alcătuită după modelul poveștii în ramă, balada lui Crypto și a lui Enigel fiind spusă de către un artist ambulant/menestrel în cadrul unei nunți. Iubirea neîmplinită dintre fata venită de la Polul Nord și regele ciupercă reprezintă nucleul propriu-zis, organizat în funcție de momentele clasice ale subiectului. Expozițiunea conturează lumea întunecată a umbrei, în care Crypto locuiește, și schițează portretele protagoniștilor. Ajunsă în poiana regelui, fata adoarme și, la fel ca în Luceafărul, se întâlnește cu acesta în vis, moment ce constituie intriga. Desfășurarea acțiunii cuprinde încercările craiului de a o opri pe laponă în lumea sa pentru a-și împlini iubirea. El îi oferă dulceață, fragi, „somn fraged și răcoare”, fiind dispus să se sacrifice și să-și dea chiar viața pentru idealul său. Fata îl refuză ferm, hotărâtă să-și urmeze destinul și să plece în căutarea cunoașterii absolute, reprezentate de soare. În punctul culminant, astrul se oglindește în Crypto și îl transformă în ciupercă otrăvitoare, iar regele va rătăci nebun prin lume, așa cum arată deznodământul.

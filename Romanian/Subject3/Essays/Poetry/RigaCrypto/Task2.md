La nivel tematic, prin prisma asemănării cu „Luceafărul”, se remarcă iubirea imposibilă, dublată de cunoașterea prin eros. În viziunea lui Barbu, însă, omul se raportează la univers și printr-un alt tip de înțelegere, una superioară, rațională, care poate tinde spre absolut. Totodată, secvența ramă dezvoltă într-un mod atipic/neobișnuit/surprinzător tema creației și a creatorului.

O primă secvență ilustrativă pentru tema centrală, cea a cunoașterii, este reprezentată de monologul laponei, făptură ce simbolizează conștiința umană în aspirația sa către cosmic și universal, către lumină, ordine și armonie. Cuvintele fetei constituie cel de-al treilea răspuns la chemările lui Crypto. Ele concentrează crezul omului superior, care triumfă asupra limitelor sale biologice. Relevantă în acest sens este repetiția „Mă-nchin la soarele-nțelept”, care ilustrează opțiunea sa fermă pentru propriul ideal cognitiv. Enigel așează în opoziție două tipuri de cunoaștere absolut incompatibile. Unul îi aparține lui Crypto și definește existența sa inferioară, fiind desemnat prin metafora umbrei de care fata alege să se detașeze: „Din umbra deasă, desfăcută”/„La umbră, numai carnea crește”. Termenul apoetic „carnea” reprezintă o metonimie pentru trup și materialitate/pământesc. În antiteză, se definește o lume a luminii și a înțelegerii profunde, specifice spiritului uman, redată exemplar prin metafora „sufletului-fântână”.

O a doua secvență pentru tema amintită se regăsește în ultima parte a baladei/poemului, când lapona reușește să depășească definitiv momentul tentației și intră sub semnul soarelui. Asocierea astrului cu un inel sugerează o logodnă cosmică, o nuntă necesară între fata dominată de rațiune și cunoașterea absolută. Pentru Crypto, însă, întâlnirea cu soarele este distructivă, iar el se va transforma într-o ciupercă otrăvitoare: „sucul dulce înăcrește”. Astfel, este pedepsit pentru îndrăzneala de a aspira la depășirea propriilor limite. Mai mult, este condamnat la dezrădăcinare, la o rătăcire continuă fără a-i mai fi permisă întoarcerea acasă: „a rămas să rătăcească”. Totodată, eroul plătește pentru că și-a dorit o iubire imposibilă, ajungând să-și piardă mințile („nebunul rigă Crypto”) și să-și împlinească destinul cu „măsălarița-mireasă” printr-o nuntă blestemată, prin care povestea se încheie.

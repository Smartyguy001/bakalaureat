La nivel tematic, aspectele centrale (care se completează reciproc) sunt moartea și eșecul existențial. Toate elementele poeziei compun imaginea sumbră a unei lumi cufundate în suferință și teamă. În acest univers, este proiectată condiția artistului damnat, incapabil să-și atingă idealurile și să-și depășească limitele, a cărui unică certitudine este singurătatea.

O primă secvență care susține tematica se regăsește în strofa întâi, care schițează un spațiu simbolic al somnului și al morții. Sicriele și cavoul sunt trimiteri la sfârșitul implacabil și la captivitatea ființei, care nu poate ocoli/învinge propriul destin. Un somn universal pare să cuprindă toate componentele lumii, de la viața fragilă, redată prin florile de plumb, până la însemnele umane devenite derizorii/inutile: „funerar vestmânt”, „coroanele de plumb”. Vântul este o obsesie stilistică bacoviană și semnifică pustiirea sufletească, neliniștea și efemeritatea, accentuând condiția tragică a ființei umane. Structura „coroanele de plumb”, ce face parte dintr-o imagine auditivă stridentă, ar putea simboliza ofrandele care se așază pe morminte, crengilie încremenite ale arborilor și chiar coroana de spini a Mântuitorului ca semn al suferinței și al sacrificiului.

O a doua secvență ilustrativă pentru tematica operei este constituită de strofa secundă/finală, ce vine în continuarea celei dintâi, ca un ecou sfâșietor al acesteia. Eul poetic se simte abandonat în acest univers, în care singura realitate palpabilă/perceptibilă este cea a plumbului. Sunt reluate imagini precum „flori de plumb” și „stam singur”, iar imaginea cimitirului/cavoului este înlocuită de un spațiu interior, sumbru, în care se află un trup/o făptură lipsit/lipsită de viață. Dragostea i se refuză ființei umane, este inaccesibilă, pentru că până și ea, iubirea, principiul de bază/esențial al existenței, a murit. Versul final „Și-i atârnau aripile de plumb” poate fi interpretat atât drept o ruptură în comunicarea cu Dumnezeu, care încetează să fie forța/o forță salvatoare, cât și ca o incapacitate/imposibilitate de atingere a idealurilor. Se conturează astfel un zbor invers, o prăbușire în Infern, căreia omul nu i se poate împotrivi, rămânând doar martorul propriului eșec existențial.

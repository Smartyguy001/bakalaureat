Simbolismul este un curent literar și artistic apărut în Franța, în a doua jumătate a secolului al XIX-lea, în care erau cultivate stările sufletești vagi prin intermediul simbolului, al sugestiei și al corespondențelor. Astfel, poezia „Plumb” se încadrează fără echivoc în această mișcare, căreia îi ilustrează particularitățile fundamentale.

Mai întâi, se remarcă eufonia profundă a versurilor, susținută la nivel fonetic de aliterația lui „s” din structura „stam singur”. Este evidențiată în acest mod solitudinea, subliniată și de asonanța lui „u” din secvența „amorul meu de plumb”, care oferă o senzație sumbră și face referire la o dragoste inaccesibilă. În egală măsură, imaginile auditive „scârțâiau coroanele” și „am început să-l strig” accentuează disconfortul și muzicalitatea sinistră a versurilor, generând stridențe la nivel sonor. Tonalitatea interiorizată și stranie este ilustrată și de elementele de prozodie. Se remarcă în acest sens rima îmbrățișată masculină, ritmul predominant iambic și măsura constantă de zece silabe.

Mai apoi, caracterul simbolist al poeziei este accentuat de prezența corespondențelor și a sugestiei. Textul bacovian dezvoltă două planuri lirice, între care se stabilește o legătură vizibilă. Planul exterior domină strofa întâi și oferă imaginea unui cadru încremenit în plumbul morții. Elementele sunt mai degrabă artificiale și devin metafore explicite ale sfârșitului: „sicriele”, „funerar vestmânt”, „cavou”, „coroanele de plumb”. Planul interior își face simțită prezența în al doilea catren, legătura dintre cele două lumi făcându-se prin reluarea verbului „a dormi”, Se conturează o stare de pustiire sufletească/vid interior, solitudinea dominând întregul univers și fiind dublată de tristețea unei iubiri neîmpărtășite; „Dormea întors amorul meu de plumb”.

Caracterul simbolist al textului și viziunea lui Bacovia despre lume se concretizează în poem printr-o serie de elemente de structură și de conținut semnificative, dintre care atrag atenția titlul și compoziția.

Prin intermediul titlului sugestiv, poetul reușește să-și creeze un simbol literar, rămas emblematic în cultura română. Acesta constituie/reprezintă un element paratextual, ce face parte din „discursul de escortă”. Titlul creează un orizont de așteptare din partea lectorului și intră în relație directă cu ideea poetică centrală și cu mesajul. „Plumb” reprezintă un substantiv comun cu valoare simbolică, ce este reluat în text de multiple ori, sugerând implacabilitatea morții și regretul eului poetic. Titlul este unul sintetic, iar prin sensul său denotativ, se referă la un metal de culoare monotonă, de o densitate și greutate neobișnuit de mare, ce poate fi asociat în mod expresiv cu un cadavru - un corp palid, fără viață, care nu se mai poate ridica, fiind sortit să revină, odată cu dorințele și idealurile sale de odinioară, în țărână. Prin analiza fonetică, se observă cum cuvântul „plumb” este format din vocala „u” înconjurată în ambele părți de câte două consoane, fiind creionată în acest fel ideea unei vieți, unei speranțe care este îngrădită, limitată sau îngropată irevocabil, iar lectorului fiindu-i imprimată o senzație de neliniște și sufocare.

La nivel compozițional, poezia este alcătuită din două catrene perfect simetrice. Atrage atenția repetiția aproape obsesivă a cuvântului „plumb”, care apare de șase ori în text, în poziții identice. Se creează astfel o senzație profundp de melancolie și spleen, trăiri emblematice pentru simbolism. Verbul „a dormi”, care deschide ambele strofe, anunță alunecarea lentă în moarte și încremenirea deplină a materiei. Structura „stam singur” vine în completarea acestuia, pentru a pune în lumină izolarea totală a ființei umane, solitudinea resimțită aproape fizic și accentuată de strigătul din strofa a doua. Totodată, semnele de punctuație cu încărcătură afectivă – linia de pauză și punctele de suspensie – redau pauze meditative în discurs, ezitări, momente de liniște și îi oferă lectorului o clipă de respiro. Totuși, repetarea conjuncției „și” conferă un sentiment de claustrare, de sufocare, eul liric fiind copleșit și constrâns de realitatea absurdă în care e nevoit să lucreze/trăiască/existe.

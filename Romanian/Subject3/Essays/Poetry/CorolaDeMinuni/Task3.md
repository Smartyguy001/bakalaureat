Caracterul modernist al textului și viziunea lui Blaga despre lume se concretizează în poem printr-o suită de elemente de structură și de conținut, dintre care atrag atenția titlul și compoziția.

Prin intermediul titlului sugestiv, poetul reușește să-și creeze un simbol literar, rămas emblematic în cultura română. Acesta constituie/reprezintă un element paratextual, ce face parte din „discursul de escortă”. Titlul creează un orizont de așteptare din partea lectorului și intră în relație directă cu ideea poetică centrală și cu mesajul. Titlul este unul analitic și constituie o metaforă revelatorie, trimițând la ideea cunoașterii luciferice. Verbul la forma negativă „nu strivesc” exprimă refuzul cunoașterii de tip rațional și menținerea unei atitudini protectoare față de mister. Acesta din urmă este simbolizat tocmai de „corola de minuni a lumii”, imagine a perfecțiunii și absolutului prin ideea de cerc. Titlul este reluat în poezie, ca vers inițial, iar sensul său este îmbogățit, pe parcurs, cu o serie de antiteze și metafore, fiind întregit cu adevărat spre sfârșitul lucrării.

În ce privește compoziția, în spirit modernist, textul este astrofic, fiind reprezentat de o unitate monobloc, ce însumează 20 de versuri. Coerența este asigurată de utilizarea ingambamentului – procedeu prin care ideea e continuată dintr-un vers în următorul, având drept consecință scrierea cu minusculă la început de rând. Discursul este organizat riguros în funcție de tipurile de cunoaștere ilustrate. Secvența întâi este profund subiectivă și definește succint cunoașterea luciferică, pentru care eul liric optează ferm. A doua reflectă cunoașterea paradisiacă într-o construcție obiectivă, semn că ființa creatoare se detașează definitiv de lumina altora. Ultima parte completează ipostaza artistului, a cărui creație este asemănată cu lumina lunii. Versurile finale au valoare concluzivă și explicativă, subliniată de prezența conjuncției „căci”. Eul liric își justifică, astfel, prin iubire atitudinea și rolul de ocrotitor al misterului, iar enumerația din incipit este reluată, încheind poemul circular într-un echilibru perfect.

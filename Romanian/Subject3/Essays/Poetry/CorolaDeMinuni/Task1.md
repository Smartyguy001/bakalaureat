„Eu nu strivesc corola de minuni a lumii” este o artă poetică, o confesiune a trăirilor autentice, devenită emblematică pentru modernism(ul românesc) – mișcare culturală și artistică, manifestată în special la începutul secolului XX, când adepții săi s-au revoltat împotriva tradițiilor/canoanelor impuse până atunci.

În primul rând, poezia lui Blaga se întemeiază pe baza unor aspecte profunde, cu caracter filozofic, care o fac greu de interpretat de către un lector neavizat, sporindu-i ambiguitatea. Sensurile sunt inaccesibile la o primă lectură, deoarece poetul/scriitorul îșu proiectează sistemul de gândire în lucrare. Astfel, este surprins modul în care ființa umană se raportează la mister, pe care încearcă să-l deslușească în eterna sa dorință de a ajunge la Marele Anonim – denumire pe care Blaga i-o oferă divinității/o folosește pentru a desemna divinitatea. Se conturează, prin urmare, două forme de cunoaștere: cea rațională sau paradisiacă, ce poate avea valențe distructive, și cea sensibilă, luciferică, prin care artiștii îmbogățesc tainele lumii. Imaginarul poetic capătă astfel o structură bipolară, ce ilustrează două viziuni/perspective opuse asupra existenței: „Lumina altora / sugrumă vraja nepătrunsului ascuns”, respectiv, „eu cu lumina mea sporesc a lumii taină”.

În al doilea rând, la nivel stilistic, Blaga optează pentru procedeele specifice modernismului, printre care se numără oximoronul, metonimia și metafora revelatorie, așa cum însuși scriitorul o numea. Structura „întunecata zare” are valențe oximoronice, prin ea fiind desemnat misterul pe care ființa umană încearcă să-l descopere și pe care artistul îl îmbogățește cu propria creație. Printre metaforele dificile/profunde se numără „corola de minuni”, „adâncimi de întuneric”, „lumina mea”, „lumina altora”, „vraja nepătrunsului ascuns”. Atrage atenția secvența „nu ucid / cu mintea tainele”, ce sugerează/evidențiază cunoașterea luciferică prin negarea celei paradisiace și reflectă atitudinea protectoare a eului liric. Seria de metonimii „în flori, în ochi, pe buze ori morminte” este un element-cheie al întregului text. Florile fac trimitere la regnul vegetal și la prima etapă a cunoașterii: cea senzorială. Ochii desemnează toate ființele vii, sunt un spațiu de întâlnire între om și univers și reprezintă cunoașterea prin contemplare. Buzele simbolizează atât sărutul și, prin urmare, cunoașterea prin eros, cât și logosul, cuvântul creator și rostirea poetică. De asemenea, mormintele fac trimitere la regnul mineral, dar și la Marea Trecere, reflectând înțelegerea prin thanatos, restabilirea legăturilor cu străbunii și întoarcerea la rădăcini.

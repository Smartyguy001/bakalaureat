La nivel tematic, textul prezintă creația și rolul creatorului, fiind o artă poetică esențială pentru opera blagiană și pentru modernismul românesc. În egală măsură, lectorul are înainte un poem despre iubire, despre condiția umană și chiar despre natură, care rămâne însă numai un pretext pentru componenta filozofică a lucrării. De aceea, putem considera că tema centrală este cea a cunoașterii.

Secvența „Lumina altora / sugrumă vraja nepătrunsului ascuns / în adâncimi de întuneric” surprinde/prezintă/redă metafora centrală și laitmotivul poemului: lumina. Se conturează cunoașterea paradisiacă, pronumele nehotărât „altora” desemnând mulțimea celor care aleg să distrugă misterul și de care eul liric se detașează complet. De altfel, aceste versuri sunt formulate la persoana a treia, contrastând puternic cu restul poeziei, care e profund subiectivă. Verbul „sugrumă” e folosit metaforic și trimite la o atitudine nocivă, căreia vocea lirică i se opune vehement. Referentul rămâne misterul, desemnat prin fiecare dintre cuvintele construcției ample „vraja nepătrunsului ascuns / în adâncimi de întuneric”.

De asemenea, se conturează în antiteză secvența poetică următoare, care se deschide prin conjuncția adversativă „dar”, plasând în opoziție cele două tipuri de cunoaștere. Repetiția evidentă a pronumelui „eu” sugerează o exacerbare a eului liric. Se atestă, totodată, caracterul de monolog și subiectivitatea discursului. Apare din nou metafora luminii, de această dată asociată ființei poetice din secvența „eu cu lumina mea sporesc a lumii taină”, prin care este redată aventura cunoașterii artistice, subtilă și privilegiată în egală măsură. Întreaga secvență se concentrează asupra comparației dintre strălucirea lunii, care „mărește și mai tare taina nopții”, și actul creator, care îmbogățește „întunecata zare”. Astrul selenar devine astfel un dublu cosmic al eului liric, evidențiindu-se ideea că, pentru Blaga, creația înseamnă iluminare și revelare a tainelor lumii.

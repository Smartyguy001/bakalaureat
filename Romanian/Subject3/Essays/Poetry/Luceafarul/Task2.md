La nivel tematic, aspectul central abordat este condiția geniului în lume, așa cum însuși Eminescu mărturisea într-o însemnare din manuscris. Totuși, „Luceafărul” este o lucrare de sinteză, care impresionează prin complexitate, dezvoltând arii tematice multiple. Astfel, iubirea apare surprinsă în două ipostaze: dragostea neîmplinită, imposibilă dintre două ființe care aparțin unor lumi incompatibile și dragostea împlinită dintre doi pământeni care împart același destin. De asemenea, observăm și prezența cunoașterii prin eros, a cosmogoniei, a naturii văzute ca spațiu protector, dar și a condiției umane (limitate). Esențială rămâne însă tema condiției omului de geniu, ilustrată (exemplar) printr-o serie de secvențe semnificative.

Un tablou care susține acest aspect este cel de-al treilea, în care este redată călătoria (cosmică a) Luceafărului către Demiurg, cu ajutorul căreia este dezvăluită adevărata sa identitate. În drumul său, el devine „fulger ne'ntrerupt”, apoi „gând purtat de dor”, pierzându-și complet materialitatea. Totodată, sunt anulate legile firii: „Și căi de mii de ani treceau / În tot atâtea clipe”. Această cosmogonie inversă îl duce pe Luceafăr către momentul originar, un preambul al genezei: „Vedea, ca-n ziua cea de-ntâi, / Cum izvorau lumine”, „Pân' piere totul, totul”. La întâlnirea cu Demiurgul, este revelată identitatea instanței masculine principale: Hyperion – ființă mitologică ce face legătura între planul terestru și cel cosmic, un daimon rătăcitor prin stele. Părintele ceresc subliniază, în monologul său, motivul pentru care nu îi poate lua nemurirea și evidențiază condiția de geniu a Luceafărului, în opoziție cu cea a oamenilor obișnuiți: „Căci toți se nasc spre a muri / Și mor spre a se naște.”, „Iar tu, Hyperion, rămâi, / Oriunde ai apune...”. Demiurgul refuză rugămintea lui Hyperion, evidențiind incompatibilitatea sa cu efemeritatea naturii umane și sugerează că lipsa Luceafărului de pe cer ar avea ca efect extincția/dispariția/moartea universului.

O a doua secvență relevantă pentru tema abordată se regăsește în finalul tabloului patru, când, după ce se întoarce în „locul lui menit din cer”, Luceafărul observă apropierea dintre fata de împărat și Cătălin. Înțelegând că ea este pierdută într-o iubire pământeană, Hyperion refuză să mai coboare și îi adresează o întrebare retorică în care îi subliniază condiția: „Ce-ți pasă ție, chip de lut, / Dac-oi fi eu sau altul?”. Metafora chipului de lut scoate în evidență fragilitatea, mortalitatea, lipsa de strălucire și unicitate a Cătălinei. Mai mult, Hyperion surprinde esența întregii umanități, captive în „cercul” său „strâmt”, oamenii trăind sub semnul norocului și al destinului pe care nu și-l pot hotărî singuri („Norocul vă petrece”). Versurile finale, „Ci eu în lumea mea mă simt / Nemuritor și rece”, conturează lipsa afectelor/sentimentelor lui Hyperion, trăsătură ce îi evidențiază detașarea totală de lume, absolut necesară omului de geniu pentru a-și păstra rațiunea și integritatea gândirii. Astfel, Luceafărul își conștientizează și își acceptă condiția superioară, care implică totodată o imensă singurătate.

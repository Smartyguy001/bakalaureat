Caracterul romantic al textului și viziunea lui Eminescu despre lume se concretizează în poem printr-o serie de elemente de structură și de conținut semnificative, dintre care atrag atenția titlul și compoziția.

Prin intermediul titlului sugestiv, poetul reușește să-și creeze un mit literar, rămas emblematic în cultura română. Acesta constituie/reprezintă un element paratextual, ce face parte din „discursul de escortă”. Titlul creează un orizont de așteptare din partea lectorului și intră în relație directă cu ideea poetică centrală și cu mesajul. „Luceafărul” reprezintă un substantiv comun cu valoare simbolică, ce este reluat în text cu minusculă, dar care devine pentru lector identitatea instanței masculine principale. Titlul este unul sintetic, reprezentând un motiv astral, ce ajută la proiectarea geniului – atât ca prezență în lumea reală, cât și ca instanță în poezie – într-un plan înalt, inaccesibil oamenilor de rând. Totodată, luceafărul, deși pare a fi unul dintre cei mai strălucitori aștri ai cerului nocturn, este de fapt o planetă, Venus, tot așa cum geniul, deși îi este admirat intelectul și modul de gândire, este sortit să rămână neînțeles.

La nivel compozițional, „Luceafărul” este organizat în 4 tablouri/părți/unități care însumează 98 de catrene cu ritm iambic. În cel dintâi, fata de împărat și Luceafărul se îndrăgostesc, iar în urma chemării ei, acesta coboară pe Pământ, întrupându-se, pe rând, cu chip de înger și demon. Instanța principală masculină îi promite celei feminine daruri mărețe, dar aceasta, intimidată de cel cu privirea rece, îi cere să devină muritor, dorință pe care Luceafărul se hotărăște să o îndeplinească, dispărând pentru o vreme în spațiu. În cea de-a doua parte, apare în cadru pajul Cătălin, care îi face cu îndrăzneală avansuri fetei. Aceasta, pe nume Cătălina, deși reticentă la început, din cauza dorului ei de Luceafăr, nu poate să nu observe compatibilitatea ei cu Cătălin, aflat și el în planul terestru-uman și capabil de iubiri concrete, pasionale. În tabloul trei, Luceafărul ajunge dincolo de spațiu și timp, la Demiurg, și îi cere dezlegarea de nemurire, care îi este refuzată. Părintele îi pune în evidență lui Hyperion – identitatea reală a Luceafărului – efemeritatea oamenilor în contrast cu esența lor eternă, fundamentală universului, îi oferă orice alte daruri și puteri asupra Pământului, dar nu moartea, și îl îndeamnă să se întoarcă, pentru a înțelege de ce nu merită sacrificiul. În ultima parte, Cătălin și Cătălina, îndrăgostiți unul de altul, stau alături în codru, iar fata cheamă Luceafărul nu din dor, ci pentru a-i lumina calea, destinul. Hyperion nu mai coboară, înțelegând în sfârșit nepotrivirea dintre oamenii simpli, trecători și limitați, și omul de geniu, nemuritor și lipsit de sentimente, de șansa de a fi fericit.

„Povestea lui Harap-Alb” a fost publicată în revista „Convorbiri literare” în 1877 și demonstrează toate particularitățile de formă și de conținut ale basmului cult. Este un text epic, construit în funcție de un singur fir narativ, ce dezvoltă categoria estetică a fantasticului și propune o acțiune neconvențională la care participă eroi cu puteri supranaturale, impunând astfel propria orientare tematică.

Un prim argument ce susține încadrarea în specia amintită este prezența fabulosului, care se remarcă atât în construirea acțiunii, cât și a personajelor care nu se supun limitelor realității. O ființă reprezentativă este calul, care se transformă din mârțoagă în „tretin” după ce mănâncă din tava cu jăratic de trei ori. Apoi, îl ia pe Harap-Alb în spate și zboară întâi „până la nouri”, a doua oară „până la lună” și ultima dată „până la soare”, gonind precum „săgeata” sau „fulgerul”. Un alt exemplu potrivit este grupul excentric de prieteni ai lui Harap-Alb, pe care i-a întâlnit pe rând în drumul său spre Împăratul Verde – Setilă, Flămânzilă, Gerilă, Păsări-Lăți-Lungilă, Ochilă. Așa cum sugerează numele lor, ei demonstrează niște caracteristici fizice sau nevoi umane duse la extrem, la ridicol – de exemplu, prin faptul că Gerilă nu putea suporta frigul în preajma unui foc imens, de „douăzeci și patru de stânjeni de lemne”, sau că Păsări-Lăți-Lungilă putea prinde și omorî zburătoarele cu mâna goală. Aceste caricaturi umane, deși luate în râs inițial, alcătuiesc un anturaj util pentru a depăși niște probe ulterioare, altminteri imposibile de trecut, precum ospățul pantagruelic al Împăratului Roș (unde au fost esențiali Setilă și Flămânzilă).

Un al doilea argument ce susține apartenența textului la basm/specia basmului este constituit de formulele specifice care își fac simțită prezența pe tot parcursul lucrării. Cea inițială – „Amu cică era odată” – are rolul de a transpune lectorul din lumea reală în cea fabuloasă. De asemenea, regionalismul „amu” cu care se deschide este o marcă a originalității lui Creangă, în timp ce dubitativul „cică” aruncă o urmă de îndoială asupra faptelor ce urmează să fie istorisite și sugerează că povestea a fost auzită de la altcineva. Formula mediană „Dumnezeu să ne ție, că cuvântul din poveste, înainte mult mai este” reprezintă un avertisment că faptele/întâmplările/narațiunea/acțiunea continuă și constituie o invocare a divinității, chemată să îi ocrotească pe povestitor, pe cititori și chiar pe eroi. Formula finală este amplă și poartă la rândul său însemnele umorului lui Creangă. Se arată că, în lumea reală, lucrurile nu se termină întotdeauna cu bine și că valorile materiale primează în fața celor morale: „Și a ținut veselia ani întregi, și acum mai ține încă; cine se duce acolo bea și mănâncă. Iar pe la noi, cine are bani, bea și mănâncă, iară cine nu, se uită și rabdă.”

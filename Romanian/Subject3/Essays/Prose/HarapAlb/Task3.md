Caracterul de basm al textului și construcția personajului principal sunt susținute printr-o serie de elemente de structură și de conținut semnificative, dintre care atrag atenția coordonatele spațio-temporale și acțiunea.

Cronotopul respectă rigorile speciei și este vag prezentat, plasând evenimentele în „illo tempore”/atemporalitate/netimp. Încă din formula inițială se remarcă un reper temporal ambiguu: „odată”, care, susținut de utilizarea imperfectului, creează un timp etern al povestirii. Regionalismul „amu” accentuează ideea că valorile morale redate în text sunt general valabile și vor rămâne veșnic actuale. Spațiul poartă și el însemnele fantasticului, având ca puncte de interes cele trei curți: a craiului, a Împăratului Verde și a Împăratului Roș. Acestea desemnează și etapele principale din procesul de maturizare al protagonistului. În călătoria sa, Harap-Alb întâlnește și o suită de elemente spațiale cu valoare simbolică: podul – loc de trecere către o altă etapă a existenței, pădurea-labirint – în care eroul se pierde pentru că este neinițiat, fântâna – semn al coborârii în infern și al renașterii. La fel de importante sunt Grădina Ursului și Pădurea Cerbului, simboluri ale ritualului cinegetic, etapă esențială în maturizarea oricărui bărbat.

Acțiunea basmului este organizată în funcție de motivul călătoriei inițiatice, pe baza căruia sunt concepute/ordonate episoadele narative. Astfel, se pot identifica trei părți, puse în relație de prezența drumului și de procesul continuu de maturizare al lui Harap-Alb. Cea dintâi redă pregătirile și călătoria mezinului către curtea Împăratului Verde. În calea sa, el eșuează într-o probă esențială, cea a pădurii-labirint, când, pierdut fiind, este nevoit să accepte ajutorul spânului, încălcând astfel cuvântul părintesc. A doua parte include probele de la curtea Împăratului Roș, care va implica o nouă încălcare a sfatului craiului, dar și ieșirea sa de sub protecția Sfintei Duminici. Prin forțele proprii, el își va face prieteni care îl vor ajuta în următoarele probe: cei cinci tovarăși de drum, respectiv Crăiasa albinelor și Crăiasa furnicilor. Etapa finală cuprinde călătoria de întoarcere alături de fată și simbolizează o confirmare a maturizării sale, semn că este pregătit să-și întemeieze o familie și să conducă o țară.

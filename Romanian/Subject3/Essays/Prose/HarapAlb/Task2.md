La nivel tematic, Creangă nu se limitează la aspectele abordate, de obicei, în basm, ci propune și subiecte precum iubirea, familia, prietenia, loialitatea sau dreptatea. Ca în orice poveste, protagonistul este urmărit în evoluție, trecând printr-un proces de inițiere, însă tema centrală rămână, fără îndoială, lupta dintre bine și rău.

O primă scenă care ilustrează acest aspect este cea a coborârii în fântână. După ce tânărul îl întâlnește pe Spân, aceștia pleacă împreună în călătorie. Ajunși la o fântână cu apă dulce și rece, omul spân îl îndeamnă să coboare înăuntru, pentru a simți răcoarea binevenită. Fiul de crai, „boboc în felul său”, cade în capcana Spânului și este forțat să jure pe propriul paloș supunerea în fața vicleanului: „până când îi muri și iar îi învia”. Totodată, băiatului i se fură identitatea regală și i se oferă alt nume – Harap-Alb. Acest nou nume reprezintă un oximoron între „harap”, care înseamnă slugă, noul său statut social, și „alb”, care trimite la puritate și la faptul că tânărul este încă neinițiat în viață.

De asemenea, tematica este ilustrată și în finalul basmului, când, odată ajunși la curtea Împăratului Verde, fata Împăratului Roș îl demască pe Spân și dezvăluie adevărata identitate a lui Harap-Alb. Crezând că a fost trădat, antagonistul „se repede ca un câine turbat” și îi retează capul fiului de crai. Totuși, acesta îi rămăsese loial stăpânului său, respectându-și jurământul, iar gestul Spânului nu face decât să-l elibereze de promisiunea făcută. Actul justițiar este înfăptuit de cal, care îl duce pe răufăcător până în înaltul cerului și-i dă drumul, acesta făcându-se „praf și pulbere”. Între timp, fata îl readuce la viață pe Harap-Alb cu ajutorul obiectelor fermecate: trei smicele de măr dulce, apă moartă și apă vie. Gestul are valențe ritualice, folosindu-se repetat cifra magică, iar binele este, astfel, restabilit și răul învins. Basmul se termină cu nunta împărătească, care atestă finalul procesului de maturizare a eroului, dar și faptul că statutul său superior este acum meritat pe deplin.

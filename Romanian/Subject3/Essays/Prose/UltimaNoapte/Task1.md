Modernismul a fost o mișcare culturală și artistică conturată la începutul secolului XX, când adepții săi s-au revoltat împotriva canoanelor impuse până atunci. În literatura română, teoreticianul acestui curent a fost Eugen Lovinescu, cel care vorbea despre „un spirit al veacului” și observa necesitatea ca proza românească să se sincronizeze cu cea occidentală. Astfel, „Ultima noapte de dragoste, întâia noapte de război”, de Camil Petrescu, se încadrează fără echivoc în această mișcare.

Mai întâi, în romanul citat, evenimentele se desfășoară preponderent în mediul citadin, remarcându-se în acest sens Bucureștiul, văzut ca un oraș superficial și agresiv. Ca model uman, se prezintă intelectualul, ființă analitică și complicată, care trăiește puternice conflicte interioare. Astfel, este redată povestea lui Ștefan Gheorghidiu, tânăr locotenent de infanterie, care în primăvara anului 1916 se află concentrat pe Valea Prahovei. La popota ofițerilor, asistă la o discuție despre dragoste și fidelitate, care îi declanșează protagonistului memoria afectivă, trezindu-i amintiri legate de căsnicia sa cu Ela, o tânără studentă la Litere. Echilibrul mariajului lor este tulburat de o moștenire neprevăzută, care o determină pe soție să tânjească la o viață mondenă, fapt ce duce la o prelungă criză matrimonială și, ulterior, la sfârșitul relației celor doi. Gheorghidiu se înrolează pe frontul românesc, războiul și atrocitățile sale punând definitiv în urmă drama iubirii. Întors la București, întrucât se rănise, decide să se despartă de Ela, lăsându-i ei mare parte a averii, opunându-se încă o dată societății superficiale pe care o detesta.

Mai apoi, perspectiva narativă este subiectivă și homodiegetică, relatarea făcându-se la persoana I/întâi: „Eram însurat de doi ani și jumătate cu o colegă de la Universitate și bănuiam că mă înșală”. Naratorul este și protagonist, fiind intradiegetic, uniscient și necreditabil deoarece își prezintă propria viziune asupra evenimentelor pe care le povestește. Pornind de la experiența trăită de Camil Petrescu în Primul Război Mondial și având la bază jurnalul de campanie al autorului, romanul este scris sub forma unei confesiuni a lui Ștefan Gheorghidiu, care trăiește două etape ale cunoașterii fundamentale, dragostea și războiul. Focalizarea este internă și presupune prezența unui narator implicat afectiv, care cunoaște doar ceea ce gândește și simte el, respectiv doar întâmplările la care participă. În ce privește principiile narative, se renunță la cronologie și înlănțuire, apelându-se la memoria afectivă (și la fluxul conștiinței) – faptele sunt relatate în ordinea în care și le amintește protagonistul și în funcție de importanța pe care le-o acordă.

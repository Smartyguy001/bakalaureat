Tema centrală abordată în roman este condiția intelectualului inadaptat, ale cărui principii se opun celor ale lumii în care trăiește. Alte două aspecte esențiale sunt cele menționate încă din titlu: dragostea și războiul, care devin pentru Gheorghidiu experiențe de cunoaștere. De asemenea, tema citadină este dezvoltată în capitolele de mijloc ale primei părți/în prima parte, orașul fiind conturat în plină derivă din punct de vedere politic, dar locuitorii săi rămânând preocupați de mondenități și de dorința de parvenire/înavuțire.

O primă scenă sugestivă pentru tematica centrală e cea din capitolul doi, când Ștefan este invitat, alături de soția sa, la masă de către unchiul său bogat, Tache. Este adus în discuție și ironizat tatăl protagonistului, Corneliu, disprețuit de frații săi pentru că nu a avut simț practic și nu le-a lăsat averea copiilor. Ștefan se identifică total cu părintele său, deoarece și el s-a căsătorit din dragoste și își ghidează viața după principii clare. Spre surprinderea tuturor, are o intervenție sfidătoare și subliniază faptul că cel care le lasă avere copiilor le transmite și „calitățile” corespunzătoare: „un obraz mai gros”, „ceva din sluțenia nevestei luate pentru averea ei”, „o șiră a spinării flexibilă ca nuiaua”. Astfel, el observă lucid lipsa de verticalitate, de valori și de onoare a unchilor săi. În ciuda așteptărilor familiei, după moartea lui Tache, Ștefan primește o parte importantă din bani, aspect care va duce la un conflict material cu toate rudele. Mai mult, el descoperă o latură a Elei necunoscută până atunci, pentru că femeia luptă „cu o pasiune și o îndârjire” surprinzătoare pentru partea lor de moștenire.

O altă scenă relevantă se regăsește în capitolul „Ultima noapte de dragoste”, a cărei acțiune e proiectată în planul temporal al războiului. Chemat de urgență la Câmpulung de soția sa, Ștefan ia în calcul varianta de a dezerta pentru a-i fi aproape. În cele din urmă, ajutat de un superior/căpitan, o reîntâlnește și e fascinat de prezența ei, având „orgoliul secret de a fi posesorul unui exemplar a cărui raritate trecătorii n-o bănuiau”. Totuși, în ciuda intimității profunde dintre ei, Ela aduce brusc vorba de riscurile războiului și îi cere să treacă o sumă de bani pe numele său. Ștefan pricepe că acesta este scopul real al întâlnirii, observând că nevasta sa e „aservită stilului vulgar al lumii pe care o admira”. Mai mult, disprețul față de soția lui și înverșunarea sa se accentuează/acutizează ca o boală atunci când îl vede pe G pe stradă. Bărbatul își analizează lucid trăirile, precizând că se simte „neputincios și bolnav”, „părăsit, paralizat”. Singura idee care i se conturează în minte este că trebuie să-i ucidă pe cei doi amanți, dar este nevoit să se întoarcă pe front înainte să-și materializeze planul. Paradoxal, Gheorghidiu își va găsi salvarea în război, unde, după neîmplinirea în dragoste, va descoperi alte valori în care să creadă: curajul, loialitatea, camaraderia și viața însăși, pentru care trebuie să lupte.

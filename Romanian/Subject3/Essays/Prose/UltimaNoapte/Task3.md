Caracterul modernist și viziunea lui Petrescu despre lume se concretizează printr-o serie de elemente de structură și de conținut, dintre care atrag atenția compoziția și coordonatele spațio-temporale.

La nivel compozițional, romanul este organizat în două părți, respectând formula poveștii în ramă/romanului în roman. Acesta însumează 13 capitole cu titluri ample, analitice, ce joacă un rol esențial în construcția personajului, deoarece îi surprind metaforic frământările și conflictele interioare: „Diagonalele unui testament”, „Între oglinzi paralele”. În egală măsură, recunoaștem o serie de coordonate spațiale ce redau în mod autentic experiența pe care protagonistul o trăiește pe frontul românesc, precum: „La Piatra Craiului, în munte”, „Post înaintat la Cohalm”, „Întâmplări pe apa Oltului”. Se regăsesc și replici prin care sunt punctate scenele-cheie ce vor determina evoluția lui Gheorghidiu, una din cele mai importante fiind „Ne-a acoperit pământul lui Dumnezeu”. Titlul romanului este reluat în titulatura capitolelor de mijloc, prin care sunt punctate/accentuate cele două experiențe fundamentale ale naratorului, dragostea și războiul, prima încheiată („Ultima”), iar a doua abia începând („Întâia”).

Coordonatele spațio-temporale susțin autenticitatea evenimentelor, fiind reale și exacte. Încă din primul capitol, se conturează un cronotop exact: „În primăvara anului 1916 [...], la fortificarea văii Prahovei, între Bușteni și Predeal”. Povestea de dragoste dintre Ștefan și Ela este proiectată în Bucureștiul antebelic, iar una dintre scenele-cheie/importante se desfășoară la Odobești. Restul acțiunii redă mișcările armatei române din Primul Război Mondial, protagonistul consemnând cu o luciditate surprinzătoare fiecare eveniment la care este părtaș. Recunoaștem toponime precum Vulcan, Cohalm și Câmpulung, prin care se reafirmă caracterul lucrării de roman al experienței. Durata acțiunii nu este foarte îndelungată, făcându-se trimitere la cei doi ani și jumătate în care Ștefan și Ela fuseseră căsătoriți, dar și la perioada războiului, în final protagonistul fiind rănit și nevoit să se întoarcă de pe front. Cartea se termină cu despărțirea celor doi și încheierea poveștii de dragoste, Gheorghidiu hotărând să-i lase soției sale „tot trecutul”.

Dacă în privința speciei în care se încadrează textul nu există vreo îndoială, în ce privește curentul literar trebuie precizat că lucrarea e una de sinteză. Astfel, întâlnim elemente de clasicism, precum forma fixă și echilibrul compozițional, de realism – aspectele din care se inspiră scriitorul au caracter social, iar tonul este unul ironic, critic, lucid – și chiar de modernism, prin ștergerea limitelor dintre comic și tragic.

O primă trăsătură a speciei, prin care se impune o orientare tematică definitorie, este valorificarea categoriei estetice a comicului care apare în toate formele sale: de nume, de limbaj, de situație și de caracter. În ce privește numele, se remarcă unele cu sonoritate comică, precu Dandanache – de la dandana –, Farfuridi, Brânzovenescu – cu o conotație culinară –, dar și Cațavencu, prin cele două etimologii/explicații: de la „cață”, pentru că vorbește mult și fără sens, sau de la „cațaveică”, o haină cu două fețe. Comicul de limbaj este ilustrat prin utilizarea greșelilor de exprimare – „caraghioz”, „bampir” – și de logică – „curat murdar” –, respectiv a ticurilor verbale – „Aveți puțintică răbdare”. Situațiile care generează râsul sunt pierderea și găsirea repetată a scrisorii sau încercarea polițistului de a justifica lipsa steagurilor. Având în vedere că personajele încalcă mai multe norme morale, se poate vorbi și despre comicul de caracter, un exemplu în acest sens fiind Cetățeanul turmentat, căruia dramaturgul nu îi oferă o identitate clară, definindu-l doar prin viciul său. Totuși rolul acestuia este unul simbolic, deoarece el îi reprezintă pe toți alegătorii dezinformați, păcăliți, nedumeriți, careajung invariabil să se întrebe „Eu cu cine votez?”.

O a doua trăsătură este dată de prezența personajelor-tip/tipologiilor de personaje, protagoniștii fiind construiți de o singură dominantă de caracter. Spre exemplu, Nae Cațavencu reprezintă demagogul, care încearcă să obțină voturile electoratului prin discursuri exagerate și promisiuni mincinoase. Zoe Trahanache este adulterina, care are o legătură extraconjugală cu prefectul județului, Ștefan Tipătescu, care îl simbolizează pe Don Juan/junele-prim. Prin urmare, Zaharia Trahanache este încornoratul simpatic, care, dincolo de ramolismentul său aparent/senilitatea sa aparentă, pare să fie unul din cele mai inteligente personaje, deoarece pune la cale un contra-șantaj. Nu în ultimul rând, polițistul orașului, Ghiță Pristanda, ilustrează tipul slugarnicului, care execută ordinele și îndeplinește sarcinile cât timp sunt în avantajul său.

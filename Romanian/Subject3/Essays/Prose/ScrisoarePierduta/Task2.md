La nivel tematic, aspectul general abordat e imoralitatea vieții publice și private, surprinsă prin intermediul unei confruntări electorale în timpul desemnării candidatului la următoarele alegeri parlamentare. Astfel, sunt aduse în discuție corupția, șantajul, dorința de parvenire, lupta pentru putere, dar și adulterul/trădarea. În acest context, prietenia, iubirea, onoarea ajung simple obiecte de negociere pentru obținerea unor avantaje politice sau materiale.

O primă scenă relevantă pentru imoralitate este cea de-a VI-a din actul al III-lea, care surprinde dialogul dintre Zoe Trahanache și Ștefan Tipătescu privind biletul de amor pierdut și șantajul lui Cațavencu. Deși, inițial, femeia își recunoaște vina: „am fost o copilă... am făcut o nerozie fără seamăn”, ea este conștientă de importanța pe care statutul/imaginea o are într-o societate dominată de aparențe, în care „bărbații și femeile și copiii nu au altă petrecere decât bârfirea”. Puterea de manipulare a doamnei Trahanache este impresionantă, pentru că la început joacă rolul iubitei vulnerabile și îi cere ajutor amantului său, apoi îl anunță că se va sinucide, șantajându-l emoțional, dar refuzând ferm propunerea lui de a fugi în lume. În cele din urmă, îi spune că trebuie să susțină candidatura lui Cațavencu, altfel va trebui să-l înfrunte: „și cu tine am să lupt din toate puterile”. În fața ei, Tipătescu se dovedește slab și incapabil de a riposta, ajungând și de această dată să cedeze insistențelor amantei sale.

O a doua scenă relevantă este cea de-a treia din actul al doilea, care surprinde o conversație între Zoe, Tipătescu și Dandanache. Acesta din urmă abia a sosit, fiind propus drept candidat printr-o lovitură de teatru în defavoarea lui Cațavencu. Agamiță Dandanache se dovedește machiavelic, la fel de imoral precum cuplul adulterin. Acesta găsise la rândul său o scrisoare de dragoste primită de un bărbat influent de la nevasta unui prieten, pe care o folosise drept armă de șantaj fără să o mai returneze. Asemănarea cu propria poveste/propriul necaz îi face pe cei doi să reacționeze, sfătuindu-l insistent să returneze biletul – „trebuie să i-o dai înapoi” – și să nu vorbească despre asta la masă. Dacă Tipătescu este „impacientat”, Zoe se limitează să observe că interlocutorul este „idiot”. Scena nu ilustrează doar imoralitatea vieții publice, în care oamenii politici își obțin candidaturile prin șantaj, ci și degradarea morală a doamnei Trahanache, preocupată doar de aparențe și care încearcă cu disperare să mențină o reputație care nu o definește.

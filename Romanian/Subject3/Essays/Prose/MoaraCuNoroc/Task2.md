La nivel tematic, aspectul central abordat în „Moara cu noroc” este dezumanizarea protagonistului generată de obsesia acestuia pentru bani, care se adâncește pe parcursul nuvelei. De asemenea, lucrarea prezintă și teme precum destinul, familia, iubirea și chiar fascinația răului.

O primă scenă care demonstrează dezumanizarea lui Ghiță se regăsește în capitolul patru, în care, pentru a i se putea împotrivi lui Lică, protagonistul își cumpără pistoale, tocmește o a doua slugă și aduce de la Fundureni doi căței. Este surprins modul în care cârciumarul devine din ce în ce mai aspru, bucurându-se atunci când vede agresivitatea animalelor: „Îi râdea inima când vedea cum cățeii prind și cum scot sânge din urechile grăsunilor”. Ana observă ceea ce se întâmplă cu soțul ei, care „se făcuse mai de tot ursuz” și se înfuria din orice. Femeii i se pare că Ghiță ține acum mai puțin la nevastă și copii și nu mai îndrăznește să-i vorbească deschis. Caracterul violent al bărbatului este accentuat și de faptul că, atunci când se hârjonește/interacționează cu soția lui, îi lasă „urme vinete pe brațe”.

O a doua scenă reprezentativă/semnificativă se regăsește în final (capitolul XVI), în care, după ce își lasă nevasta singură cu sămădăul, pentru a-l chema pe Pintea, Ghiță se întoarce la han. Odată ajuns acolo, îi mărturisește femeii că, deși îi era „dragă ca lumina ochilor”, trebuie să îi curme viața. Ghiță percepe sacrificiul Anei ca pe un rău necesar, ca pe o formă de salvare a sufletului ei, de eliberare de sub povara păcatului. În plus, protagonistul își conștientizează și își recunoaște vina – „acu văd c-am făcut rău” – însă este prea târziu. Moartea femeii are, cu siguranță, o valoare simbolică, deoarece, înfigându-i cuțitul în inimă, protagonistul o pedepsește pentru că a iubit un alt bărbat și a încălcat legile căsniciei. La rândul său, cârciumarul moare nedemn, împușcat în ceafă de Răuț, neavând șansa de a-și privi ucigașul în ochi. Sfârșitul neobișnuit al lui Lică – își sfarmă țeasta de trunchiul unui stejar – exprimă voința sa extrem de puternică, preferând să-și pună capăt zilelor în loc să fie prins. În cele din urmă, hanul arde ca o formă de purificare a acestui spațiu în care au fost încălcate numeroase valori morale.

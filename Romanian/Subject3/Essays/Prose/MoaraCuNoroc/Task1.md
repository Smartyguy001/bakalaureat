Realismul este un curent care s-a manifestat în cultura română începând cu a doua jumătate a secolului al XIX-lea, având ca principiu de bază reflectarea realității în datele sale esențiale, obiective și caracteristice. Din acest punct de vedere, „Moara cu noroc” ilustrează particularitățile de formă și de conținut ale acestei mișcări.

În primul rând, se remarcă verosimilitatea faptelor și a personajelor, care evoluează în limitele realității. Ghiță, împreună cu familia sa, renunță la fosta viață și se mută la Moara cu noroc, o cârciumă luată în arendă, în speranța că vor trăi mai bine. Schimbarea se dovedește benefică, însă, la sosirea lui Lică Sămădăul, un porcar bogat, liniștea familiei și, în special, a lui Ghiță sunt tulburate. Cârciumarul își cumpără o slugă numită Marți, doi câini și două pistoale pentru siguranța locuinței sale. Treptat, ajunge a săvârși acte imorale, distanțându-se de familie. Ana se apropie de Lică, considerându-l un bărbat adevărat, iar soțul ei se alătură unui jandarm spre a-l învinge pe porcar. La tribunal, de frică, Ghiță mărturisește în favoarea criminalului pentru a nu fi considerat complice. După acest episod, cârciumarul se întoarce la Moara cu noroc, unde își înjunghie soția, iar el va fi împușcat de Lică și de un ins al său, care incendiază hanul. În timp ce fugea de jandarmi, porcarul își dă seama că nu are cum să treacă râul umflat de furtună, așa că alege să-și curme zilele, zdrobindu-și craniul într-un stejar bătrân.

În al doilea rând, atrag atenția elementele anticipative, care susțin și ele componenta realistă a operei. Nuvela se deschide cu vorbele bătrânei: „– Omul să fie mulțumit cu sărăcia sa, căci, dacă e vorba, nu bogăția, ci liniștea colibei tale te face fericit”. Astfel este anunțat sfârșitul tragic al lui Ghiță, care, în goana sa după bani, pierde atât dragostea familiei, cât și echilibrul interior. De asemenea, laitmotivul norocului vine să susțină aceeași temă a destinului căruia omul nu i se poate împotrivi. Al doilea capitol include și el câteva elemente cu valoare anticipativă, precum drumul șerpuit, pe care îl putem asocia vieții protagonistului, cu suișurile și coborârile sale, sau cele cinci cruci, „două de piatră și trei altele cioplite din lemn de stejar” – simboluri ale morții. Se observă și „un trunchi înalt, pe jumătate ars”, posibilă trimitere la incendierea hanului din final și la sfârșitul lui Lică, respectiv corbii, păsări funebre, care anunță un deznodământ nefast.

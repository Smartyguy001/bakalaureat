Caracterul realist al nuvelei și construcția personajului principal sunt susținute de o serie de elemente de structură și de conținut, dintre care se evidențiază compoziția și coordonatele spațio-temporale.

La nivel compozițional, lucrarea este organizată în 17 capitole fără titlu, în care Slavici oferă un exemplu de echilibru și de rigoare. Se remarcă la acest nivel circularitatea, susținută de prezența replicilor bătrânei din incipit și din final. La sfârșit, cuvintele sale, „așa le-a fost dat!...”, concentrează morala operei, aceea că omul trebuie să se supună destinului implacabil, căci, dacă încearcă să-l schimbe, își va găsi sfârșitul tragic. La nivelul acțiunii, apar și elemente de simetrie, cum ar fi aparițiile lui Lică la han, care de fiecare dată accentuează conflictul, respectiv plecările bătrânei. De asemenea, textul respectă principiul cronologic și tehnica înlănțuirii, faptele fiind redate în succesiune logică, în ordinea în care se petrec.

Coordonatele spațio-temporale susțin componenta realistă a nuvelei, în text regăsindu-se repere exacte precum Fundureni, Ineu sau Oradea. În viziunea lui Slavici, Aradul reprezintă o zonă emblematică pentru existența românilor din secolul al XIX-lea. Se poate vorbi și de o dimensiune profundă, care ține de semnificațiile locurilor în care Ghiță și familia sa își duc existența. Spre exemplu, moara cea veche, acum părăsită, cu acoperișul „ciuruit de vremurile ce trecuseră peste dânsul”, trimite la un spațiu în care oamenii nu sunt protejați/ocrotiți, ci sunt expuși pericolelor. De asemenea, cele două păduri care se află în apropierea hanului, cea verde de stejar și cea uscată, ar mai putea sugera alegerile pe care protagonistul trebuie să le facă și la permanenta sa oscilație între bine și rău. Durata acțiunii este relativ scurtă, faptele petrecându-se pe parcursul unui an și fiind marcate de două sărbători religioase/creștine semnificative: Sfântul Gheorghe și Paștele. Cea dintâi intră în relație directă cu numele protagonistului, însă acesta e construit caricatural, deoarece Ghiță nu reușește să-și onoreze protectorul spiritual – nu poate învinge răul, ci ajunge să i se supună. Paștele, pe de altă parte, este un moment al iluminării, dar și al jertfei, respectiv al purificării sufletului de păcate, povestea din „Moara cu noroc” încheindu-se cu moartea/sfârșitul tragic al celor care au încălcat norme morale esențiale.

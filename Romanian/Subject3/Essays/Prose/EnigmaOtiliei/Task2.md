Tematica este (și ea) de factură realistă și se concentrează în jurul unui aspect esențial: existența burgheziei de la începutul secolului XX. Dintre temele importante se remarcă parvenirea, familia, condiția intelectualului în formare, viața citadină. Având în vedere că titlul inițial/de lucru al romanului a fost „Părinții Otiliei”, putem deduce și că paternitatea/problema paternității este un element-cheie în interpretare. Din perspectiva lui Felix, textul este și un bildungsroman, fiindu-i urmărit procesul de maturizare, influențat de conflictele din familie și de dragostea pentru Otilia.

O primă scenă ce susține tema iubirii/maturizării/inițierii se regăsește în capitolul I, când tânărul student ajunge în casa/reședința Giurgiuveanu. De la bun început, Felix are parte de o primire rece din partea familiei, singura care îi arată bunăvoință fiind Otilia, pe care o percepe din primul moment ca pe o salvare/un înger. Mai mult, fata îl invită să se odihnească în camera ei, pe care tânărul o descoperă cu timiditate și fascinație, întrucât îi permite o incursiune în intimitatea fetei: „Felix se lăsă pe marginea patului, neîndrăznind încă să profaneze cu somnul său acest ascunziș feminin”. Amestecul de parfumuri, panglici, cutii de pudră, haine, partituri, reviste de modă, cărți exprimă complexitatea celei care locuiește aici, firea ei impulsivă și nehotărâtă, dar și caracterul său enigmatic.

O altă scenă relevantă se regăsește în finalul romanului, când, într-o noapte de la începutul lui martie, Otilia vine în camera lui Felix. Ea îi răspunde la cererea în căsătorie, explicându-i că, cel puțin deocamdată, nu o poate accepta. Fata rămâne în camera lui, dar vor dormi separat, tânărul asigurând-o că e dispus să aștepte oricât pentru a fi împreună. A doua zi, protagonistul descoperă că femeia iubită lipsea și, mergând la Pascalopol, află că „era plecat la Paris cu «domnișoara»”. Peste două săptămâni, primește o carte poștală, semnată de Otilia, în care scrie doar „Cine a fost în stare de atâta stăpânire, e capabil să învingă și o dragoste nepotrivită pentru marele lui viitor”. Cuvintele fetei/protagonistei pot fi interpretate atât ca pe o manifestare a egoismului, deoarece a ales confortul oferit de viața cu Pascalopol, cât și drept o dovadă de generozitate, deoarece își sacrifică iubirea și fericirea pentru a-i permite lui Felix să-și împlinească visul. Plecarea ei marchează definitiv existența protagonistului, pentru care această experiență a reprezentat prima mare iubire, Otilia rămânând pentru totdeauna o enigmă.

Componenta realistă a textului și viziunea lui Călinescu despre lume se concretizează printr-o suită de elemente de structură și conținut, dintre care ies în evidență compoziția și coordonatele spațio-temporale.

La nivel compozițional, romanul este alcătuit din 20 de capitole fără titlu, evidențiind o construcție riguroasă și echilibrată. Acțiunea respectă în cea mai mare parte/măsură principiul cronologic, evenimentele fiind redate în ordinea în care se petrec, dar regăsindu-se și secvențe în care e reconstituit trecutul personajelor/lui Felix. Se observă de asemenea circularitatea și simetria. Romanul se deschide și se încheie cu descrierea străzii Antim, a casei lui moș Costache și cu vorbele bătrânului: „Aici nu stă nimeni”. Simetria, pe de altă parte, e accentuată de începutul similar al capitolelor, care includ referințe temporale/la timp: „A doua zi”, „În ziua următoare”, „Cu timpul”, „Pe la începutul lunii august”. Totodată, aceasta este susținută și de construirea unor scene asemănătoare, precum descrierea camerei Otiliei – definitorie pentru caracterul eroinei – și descoperirea de către Felix a camerei Auricăi – aflată în antiteză.

În ce privește coordonatele spațio-temporale, acestea sunt bine determinate, atestând caracterul realist al operei. Evenimentele încep „Într-o seară de la începutul lui iulie 1909, cu puțin înainte de orele zece”, iar pe parcursul acțiunii apar repere la fel de exacte: „Într-o seară de la începutul lui martie”. Durata este relativ extinsă, faptele petrecându-se de-a lungul mai multor ani, din momentul în care Felix începe facultatea și până la întâlnirea cu Pascalopol, prilej cu care aflăm că protagonistul și-a întemeiat o familie și a ajuns profesor universitar. Dacă timpul petrecut în casa Giurgiuveanu este detaliat, perioada următoare este concentrată într-o scurtă secvență. Spațiul citadin conferă un aer modern lucrării, centrul de interes fiind Bucureștiul, cu strada Antim și Calea Victoriei, respectiv cu reședințele câtorva personaje. De asemenea, este menționat Parisul ca destinație a escapadelor/excursiilor Otiliei cu aristocratul, precum și Bărăganul, unde se află moșia celui din urmă.

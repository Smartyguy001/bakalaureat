Realismul este un curent literar care s-a manifestat în cultura română începând cu a doua jumătate a secolului al XIX-lea, având ca principiu de bază reflectarea realității în datele sale esențiale, obiective și caracteristice. Din acest punct de vedere, „Enigma Otiliei” evidențiază particularitățile de formă și de conținut ale acestei mișcări.

În primul rând, atrage atenția verosimilitatea faptelor și a personajelor, care evoluează în limitele realității, narațiunea fiind obiectivă. Astfel, în roman apare Felix Sima, un orfan de 18 ani din Iași, venit în București la unchiul său, Costache Giurgiuveanu, pentru a studia medicina. Acolo, Otilia Mărculescu, fata vitregă a bătrânului, îi face cunoștință cu mătușa Aglae, unchiul Simion, copiii acestora – Titi, Aurica, Olimpia –, avocatul Stănică Rațiu – soțul Olimpiei – și aristocratul Leonida Pascalopol. Fata este invidiată de toți membrii familiei Tulea, dar îndrăgită de Giurgiuveanu, Pascalopol și Felix. Stănică, interesat de averea lui moș Costache – moștenirea fetei –, aduce un doctor oarecare pentru a-l diagnostica drept bolnav, dar planul este descoperit la timp, stârnind dispreț. Felix îi mărturisește Otiliei iubirea, iar ea pare înduioșată, însă-l privește ca pe un frate. După o plecare a ei cu aristocratul la Paris, băiatul o revede cântând iarăși la pian, simțindu-se tot mai atras de tânără. Moș Costache se pregătește de construirea unei case pentru cei doi, dar în timpul muncii, are un atac de cord, urmărit atent – dar nu cu intenții bune – de familia Tulea. După însănătoșire, bătrânul aprobă propunerea lui Pascalopol de a deschide un cont în bancă pe numele Otiliei, cu o sumă considerabilă. Moș Costache, speriat de moarte, consultă doctori, urmează tratamente și invită preoți să sfințească casa. Avocatul, după îndelungi căutări, îi fură banii ascunși, iar bătrânul, surprins de atac, moare. Otilia se mărită cu aristocratul și pleacă împreună la Paris, iar Felix devine doctor în timpul războiului, apoi profesor universitar și se căsătorește bine. Întâlnindu-l întâmplător pe Pascalopol în tren, află că Otilia este împreună cu un alt om bogat, nemaisemănând deloc cu ea de odinioară. Amintirile idilei se năruiesc în cuvintele lui moș Costache: „Aici nu stă nimeni”.

În al doilea rând, se observă componenta balzaciană a textului, susținută atât de incipitul descriptiv, cu elemente anticipative, cât și de atenția acordată detaliului semnificativ. Arta construirii protagoniștilor dezvăluie un prozator român la fel de preocupat de amănunte ca Balzac. La intrarea în scenă, fiecărui personaj i se conturează un portret fizic minuțios, i se prezintă istoria personală și legăturile de rudenie. Spre exemplu, despre Felix Sima aflăm de la bun început că este „un tânăr de vreo optsprezece ani”, îmbrăcat într-o uniformă de licean, care îi dă „un aer bărbătesc și elegant”. Aceste detalii constrastează cu trăsăturile delicate ale feței, arătând că personajul se află la limita/trecerea dintre adolescență și maturitate. Naratorul îi surprinde neliniștea și emoția cu care caută casa unchiului său de pe strada Antim. La întâlnirea lui Felix cu Giurgiuveanu, sunt reconstituite contextul în care cei doi s-au întâlnit, relația de rudenie și obligațiile pe care bătrânul le are față de orfan.

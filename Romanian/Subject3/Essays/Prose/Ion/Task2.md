La nivel tematic, aspectul general abordat este condiția țăranului român, pe care Rebreanu o vede legată indisolubil/puternic de nevoia de înavuțire. În egală măsură, se remarcă și teme precum pământul, iubirea, familia, destinul, problema națională, care rămân totuși în plan secund.

O primă secvență relevantă pentru tema centrală se regăsește în capitolul al șaselea, în care este surprinsă nunta lui Ion cu Ana. După ce Baciu acceptă să-i dea fata de nevastă, flăcăul este cuprins de o „adevărată beție de fericire”, gândindu-se cum va munci pământurile și uitând că, odată cu ele, trebuie să o ia și pe Ana. Se evidențiază ideea că protagonistul e întru totul orbit de această nevoie de înavuțire și de o dragoste aproape irațională pentru pământ. Naratorul dezvăluie felul în care mirele își observă proaspăta soție în opoziție cu femeia care îi este dragă, Florica. Ana îi pare acum „și mai urâtă”, iar chipul său palid, marcat de suferință și de amărăciune, îi trezește doar dispreț și dezgust. Pe de altă parte, Florica, descrisă într-o antiteză evidentă, transmite „o veselie sănătoasă”, frumusețe și senzualitate. Întrucât mireasa nu poate dansa, fiind însărcinată, mirele joacă împreună cu fata care îi place/iubită, uitând cu totul de soția sa. Aceasta este clipa în care Ana înțelege adevărul și, simțind că fericirea i se risipește, începe să plângă. Reacția protagonistului demonstrează nu doar nepăsarea, ci și cinismul său: „Amu ce te mai bocești? Că doar nu mergi la spânzurătoare...” – element anticipativ pentru moartea personajului feminin.

O a doua secvență ilustrativă se regăsește în capitolul nouă („Sărutarea”), în care se prezintă cum, într-o zi de luni, Ion vine îmbrăcat în straie de sărbătoare să-și vadă pământurile obținute prin căsătorie. Importanța pe care protagonistul i-o acordă acestui moment este subliniată prin vestimentația sa și prin solemnitatea gesturilor. Locul de pe care zăpada abia începe să se topească este asemănat cu o „fată frumoasă”, aspect care întărește ideea că aceasta este pentru Ion adevărata nuntă. Scena e încărcată de voluptate și senzualitate. De asemenea, este evident/clar faptul că, pentru flăcău, pământul reprezintă mai mult decât Dumnezeu, mai mult decât familia, mai mult decât dragostea însăși. Scena capătă valențe ritualice, mișcările fiind solemne: el îngenunchează și sărutul lutul. Apar o serie de elemente care anticipează moartea protagonistului (care va fi ucis cu o unealtă a pământului), obsesia sa fiind cea care îl va distruge. Semnificative în acest sens sunt pasaje precum: „lutul negru, lipicios, îi țintuita picioarele”, „mâinile îi rămaseră unse cu lutul cleios ca niște mănuși de doliu”, „fior rece, amețitor”.

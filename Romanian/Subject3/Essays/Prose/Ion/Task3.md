Caracterul realist și viziunea lui Rebreanu despre lume sunt concretizate printr-o serie de elemente de structură și de conținut semnificative, dintre care atrag atenția compoziția și coordonatele spațio-temporale.

La nivel compozițional, lucrarea este alcătuită din două părți ce însumează 13 capitole, cu titluri sintetice, care au valoare simbolică. Acestea au rol anticipativ și fac trimitere la o scenă-cheie („Nunta”, „Sărutarea”, „Ștreangul”), la un personaj important în desfășurarea acțiunii („Vasile”, „George”) sau au valențe metaforice („Blestemul”, „Rușinea”, „Zvârcolirea”). Faptul că primul capitol se numește „Începutul”, iar ultimul „Sfârșitul” marchează coordonatele existenței personajului principal. În egală măsură, titlurile celor două părți, „Glasul pământului”, respectiv, „Glasul iubirii”, evidențiază conflictul interior puternic al lui Ion. Dintre principiile compoziționale, atrage atenția circularitatea, obținută prin reluarea în finalul/încheierea cărții a unor elemente esențiale precum hora – care trimite prin însăși forma sa la cerc –, troița și drumul. Crucea este prezentată acum în strălucirea înserării de toamnă, semn că spațiul a fost purificat, iar cei care au încălcat norme morale au fost pedepsiți. În cele din urmă, despre drumul din „Ion”, care, de această dată, e observat ieșind din sat și pierzându-se în „șoseaua cea mare și fără început”, Nicolae Manolescu scria că, prin intermediul său, cititorul intră și iese „ca printr-o poartă” din roman.

În ceea ce privește coordonatele spațio-temporale, se poate observa că acestea sunt specifice realismului, fiind clare, bine determinate. Astfel, majoritatea toponimelor sunt atestate geografic: Cârlibaba, Armadia (vechea denumire a Năsăudului), Bistrița, Cluj, București. Excepție face satul Pripas în care se petrece acțiunea, dar care are drept sursă de inspirație Prislopul lui Rebreanu. De asemenea, durata evenimentelor depășește cu puțin un an, acțiunea începând într-o duminică toridă de vară și terminându-se tot într-o duminică, toamna. Contextul politic reflectat de constrângerile pe care le suferă învățătorul Herdelea, prezența administrației austro-ungare sau faptul că Titu trece munții în Regat arată că întâmplările se petrec în primii ani ai secolului XX, într-un Ardeal aflat sub ocupație.

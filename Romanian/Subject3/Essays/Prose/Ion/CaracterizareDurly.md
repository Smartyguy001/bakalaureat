Protagonistul operei este Ion, după cum reiese și din titlu. Acesta este, așadar, un personaj eponim, realist, complex, ce are atât calități, cât și defecte.

În ce privește statutul social, inițial, Ion face parte dintre „sărăntocii” satului Pripas, așa cum îi numește Vasile Baciu, care îi mai spune și „pleandură”. Situația sa materială este una modestă și este determinată de faptul că nu are pământ. Tatăl său, Alexandru Glanetașu, căruia nu îi plăcea să muncească, ci doar să cânte și să bea, a reușit să înstrăineze zestrea mamei lui Ion, Zenobia. În acest sens, apare și un conflict material între protagonist și Simon Lungu, care deținea acum o parte din delnițele familiei Glanetașului. Încercând să își îmbunătățească condiția materială, personajul principal pune la cale un plan pentru a o lua de nevastă pe Ana și a obține, astfel, o parte importantă din averea lui Vasile Baciu. O garanție a dobândirii acestor pământuri este și fiul său, Petrișor, care se va stinge, însă, și el la puțin timp după moartea mamei sale.

Din punct de vedere moral, valorile în care personajul crede sunt foarte puține, acesta făcându-și din pământ un scop și fiind dispus să facă orice pentru a și-l atinge. Procesul dezumanizării lui Ion începe încă de la scena horei, când naratorul îi surprinde în privire un „vicleșug neprefăcut”, și va atinge punctul culminant în scena nunții, prin nepăsarea, cinismul și malițiozitatea pe care le arată față de Ana, cărora li se adaugă comportamentul violent și indiferența față de propriul copil. Protagonistul nu ezită să încalce aproape toate normele etice cunoscute: minte, înșală, lovește, fură, iar acest fapt va avea repercusiuni și asupra existenței celorlalte personaje, precum Ana sau Florice. Cu toate că, inițial, el era respectat de cei din sat, fiind muncitor și învățând bine la școală – Ion era elevul preferat al învățătorului Herdelea –, în cele din urmă, ajunge să fie „judecat” moral, mustrat în biserică, cei din jur înțelegându-i adevărata natură și batjocorindu-l pentru toate acestea.

La nivel psihologic, accentul cade asupra puternicului conflict interior, care macină eroul și care va ajunge să îl distrugă. Încă din primul capitol este subliniată ezitarea – oscilația sa între cele două fețe, care simbolizează valori opuse pentru care personajul luptă. Mai întâi, Ana este cea asociată pământului și ea va fi cea pe care bărbatul o va alege inițial, dar inima sa îi aparține Floricăi, fata săracă a văduvei lui Maxim Oprea, pentru care își va risca liniștea și averea proaspăt obținută în partea a doua a romanului. Așadar, s-ar putea afirma că Ion este o ființă instinctuală, o „bestie”, care nu se sfiește să îi sacrifice pe cei din jur pentru propria bunăstare.

Având în vedere caracterul tradiționalist al romanului, se evidențiază tema rurală redată prin existența moldovenilor de la munte, care, prin credințele și tradițiile lor, urmează mersul străvechi al lucrurilor. La nivel de profunzime, însă, identificăm și aspecte precum viața și moartea, căutarea adevărului și înfăptuirea dreptății, condiția femeii în satul românesc, dar și maturizarea, dezvoltată în special prin destinul lui Gheorghiță.

O primă scenă relevantă pentru căutarea adevărului este cea a găsirii osemintelor cu ajutorul câinelui Lupu, în pădurea dintre Suha și Sabasa. Încă neofit, Gheorghiță scoate un strigăt înfiorător la vederea rămășițelor tatălui său, fapt ce-i dă de înțeles eroinei că Nechifor Lipan a fost găsit. În timp ce fiul plânge ca un copil, Vitoria observă împrejurimile și are un rar moment de slăbiciune, răcnind „aprig”: „Gheorghiță”. Ea nu-l cheamă, însă, pe băiat, ci pe soțul său, folosindu-i numele de taină. De asemenea, ea înțelege încă de pe acum cum a fost ucis bărbatul: „căpățâna era spartă de baltag”. Tăria de caracter a protagonistei se reflectă prin felul în care își stăpânește emoțiile și face toate rânduielile necesare (acoperă osemintele în semn de respect, aprinde o făclie). Împlinirea ritualului îi oferă „o putere nouă”, ce o va ajuta să facă dreptate. Vitoria îl lasă pe Gheorghiță să vegheze rămășițele tatălui său, supunându-l, astfel, unei probe necesare în procesul său de maturizare.

O a doua scenă ilustrativă este cea de la praznicul de înmormântare făcut pentru Nechifor Lipan, unde Vitoria își urmărește cu atenție scopul: să-i facă pe făptași, Calistrat Bogza și Ilie Cuțui, să mărturisească. Aparent binedispusă, îl invită pe cel dintâi să mănânce și să bea, știind că vinul îl va face să-și recunoască fapta și să-și piardă cumpătul, în timp ce ea dă dovadă de o stăpânire de sine excepțională. Îi cere baltagul lui Bogza, dezarmându-l astfel, și îl compară cu cel al lui Gheorghiță, observând că cel din mâna sa „e mai vechi și știe mai multe”. Spre nedumerirea celorlalți, protagonista afirmă că știe ce s-a întâmplat de la însuși Lipan, care i-a spus cât a stat cu dânsul atâtea nopți în râpă. Oamenii devin din ce în ce mai atenți, iar Bogza mai neliniștit, în timp ce Vitoria povestește cu exactitate întâmplările întocmai așa cum s-au petrecut. În cele din urmă, ea face/formulează o acuzație directă, spunând că pe baltagul criminalului „e scris sânge” și că el este cel care l-a ucis/lovit pe Lipan. Bogza îl atacă pe băiat, care se apără cu baltagul, iar apoi este mușcat de beregată de către Lupu, înfăptuindu-se astfel dreptate. Odată mărturisit adevărul de cei doi criminali, Vitoria lasă pedeapsa pe seama autorităților și iertarea acestora în mâna lui Dumnezeu.

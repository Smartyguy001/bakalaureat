Tradiționalismul a fost un curent literar orientat spre popor și etnografie, spre civilizația rurală, respingând, totodată, valorile moderne urbane. Baltagul ilustrează în mod exemplar particularitățile de formă și conținut ale acestei mișcări.

În primul rând, lumea descrisă este una rurală, evenimentele având loc într-un cadru rustic. Sunt redate aspecte ale existenței țărănești și se valorifică simboluri și motive specifice precum: ocupațiile străvechi (păstoritul), ritualurile din momentele-cheie ale vieții (botezul, nunta, înmormântarea) sau miturile ancestrale (transhumanța). Astfel, în carte, este vorba despre o familie de oieri din satul Pripas, al cărei bărbat, Nechifor Lipan, a plecat la Dorna pentru a cumpăra oi, dar nu s-a mai întors. Vitoria este neliniștită de întârzierea lui, având vise rău-prevestitoare în care soțul ei traversa călare o apă neagră spre asfințit, cu spatele la ea. Aceasta ia decizia de a pleca în căutarea lui. După un proces de purificare dat de post negru și spovedanie și după ce îl aduce acasă pe fiul ei, Gheorghiță, pune rânduială în gospodărie și pornește cu băiatul pe drumul parcurs de Nechifor. Se urmărește itinerariul sinuos al celor doi – Bicaz, Fărcașa, Vatra Dornei, Sabasa, pe parcursul căruia ei întâlnesc un botez și o nuntă. Vitoria dă dovadă de o inteligență remarcabilă, adunând informații valoroase și reconstituind ceea ce s-a întâmplat. Constată că, de la Dorna până la Crucea Talienilor, Nechifor a fost însoțit de doi oieri, Calistrat Bogza și Ilie Cuțui, dar nu a mai ajuns împreună cu aceștia la destinație. Cu ajutorul câinelui Lupu, femeia găsește osemintele soțului într-o râpă, confirmând crima. Citatul din incipitul romanului, „Stăpâne, stăpâne, / Mai chiamă ș-un câne”, este o anticipare a acelui moment și o trimitere intertextuală la balada Miorița, sugerând existența unui complot în ambele opere. Vitoria organizează un praznic după înmormântarea lui Nechifor, la care îl neliniștește pe Bogza, descriind detaliat omorul. Acesta îl atacă pe Gheorghiță, însă este doborât de băiat și câine și, simțindu-se aproape de sfârșit, își recunoaște vina și își cere iertare.

În al doilea rând, în spirit tradiționalist, Sadoveanu surprinde un model uman specific, acela al țăranului român, bun cunoscător al legilor nescrise ale naturii și ale comunității. Dintre toate personajele, se distinge Vitoria Lipan, femeie hotărâtă și puternică, înțeleaptă și curajoasă, care ilustrează întocmai valorile satului românesc. Ea dă dovadă de o credință puternică, invocând permanent divinitatea, ținând post, sfătuindu-se cu preotul satului și ducându-și fata (pe Minodora) la mănăstire. Totuși, este și superstițioasă, pentru că își ghidează viața după vise și semne, cerând și ajutorul vrăjitoarei satului (Baba Maranda). Pentru ea este important să le transmită și copiilor săi respectul pentru tradiții și le interzice să se îndepărteze de normele cu care ea însăși a fost crescută. Are un raport semnificativ/esențial în maturizarea lui Gheorghiță, alături de care pornește în călătoria care le va marca existența. Vitoria apelează adesea la înțelepciunea străveche, amintindu-și, spre exemplu, de vorba spusă de Nechifor, „Nimeni nu poate sări peste umbra lui”.

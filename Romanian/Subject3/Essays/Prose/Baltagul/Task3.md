Caracterul tradiționalist al textului și viziunea lui Sadoveanu despre lume se concretizează printr-o suită de elemente de structură și conținut, dintre care ies în evidență compoziția și coordonatele spațio-temporale.

La nivel compozițional, lucrarea este alcătuită din 16 capitole fără titlu, acțiunea fiind organizată în funcție de trei episoade narative ample. Cel dintâi redă legenda spusă de Nechifor la nunți și cumetrii/petreceri, așteptarea neliniștită a Vitoriei, semnele care anunță moartea lui Lipan și hotărârea femeii de a porni la drum. Înaintea călătoriei, protagonista face o serie de pregătiri cu valoare simbolică: ține post, îi face un baltag nou lui Gheorghiță, pe care îl sfințește, o duce pe Minodora la mănăstire pentru a o ști în siguranță și lasă gospodăria în grija baciului Mitrea/unui baci de încredere. Al doilea episod redă călătoria propriu-zisă, în care Vitoria reface pas cu pas drumul soțului său. Ea ascultă mărturiile celor care îl întâlniseră și, alături de Gheorghiță, reușește să îi găsească rămășițele. Al treilea episod prezintă înfăptuirea actului justițiar, când, cu o imensă tărie de caracter, Vitoria organizează praznicul pentru bărbatul său și îi demască pe vinovați. În final, o vedem pe protagonistă făcându-și planurile de viitor alături de copiii săi.

Coordonatele spațio-temporale sunt bine determinate, toate localitățile menționate fiind atestate geografic. Familia Lipan locuiește în măgura Tarcăului, Nechifor pleacă la Dorna, iar în călătoria lor, Vitoria și Gheorghiță vor trece prin Bicaz, Călugăreni, Fărcașa, Borca (botezul), Cruci (nunta), Vatra Dornei, Broșteni, Suha și Sabasa. În ce privește momentul în care se petrec evenimentele, putem intui/deduce că este vorba de primii ani ai secolului XX. Durata este relativ scurtă, de doar câteva luni, acțiunea începând în toamnă și terminându-se primăvara, aspect ce sugerează încheierea/finalizarea unui destin, cel al lui Nechifor, și începutul unei noi povești de viață, cea a lui Gheorghiță, care devine cap al familiei. Se precizează două sărbători reprezentative pentru transhumanță: Sfântul Dumitru și Sfântul Gheorghe. Aceasta din urmă subliniază și rolul-cheie pe care fiul în are, acela de a învinge răul și de a pedepsi/înfrunta criminalul.

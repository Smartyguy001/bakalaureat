Astfel, în carte este vorba despre Vitoria Lipan, o gospodină din măgura Tarcăului, îngrijorată de lipsa îndelungată a soțului ei, Nechifor, plecat la Dorna să cumpere oi. Într-o noapte, femeia visează că soțul ei traversa călare, spre asfințit, o apă neagră și-i bănuiește moartea. După anumite ritualuri creștine, ea pornește în căutarea acestuia, împreună cu fiul ei, Gheorghiță, luând și un baltag. La Vatra Dornei, află că Nechifor cumpărase 300 de oi, vânzând 100 din ele către doi munteni. Se află apoi că prin Suha au trecut numai Calistrat Bogza și Ilie Cuțui, care afirmă că au cumpărat toate oile și s-au despărțit de Nechifor mai înainte, la Crucea Talienilor, între Suha și Sabasa. Cu toate acestea, Lupu, câinele credincios al soțului, găsit în Sabasa, semnalizează osemintele stăpânului, lovit de baltag, într-o râpă de la Drumul Talienilor. Urmează un praznic mare, unde Vitoria îl acuză pe Bogza că i-ar fi omorât soțul. Furios, acesta îl atacă pe Gheorghiță, care însă se apără cu baltagul ucigașului, ajutat de Lupu. Ilie Cuțui se predă și confirmă acuzațiile, iar Calistrat Bogza, grav rănit, își recunoaște vina și cere, în zadar, iertarea femeii.
